Merhaba Değerli Velimiz,



Öncelikle bu yazıyı okumaya ayırdığınız zaman için teşekkür ederiz. Velisi bulunduğunuz öğrenci Koç Okulu FRC Kulübü'nde yer aldığından bu yazıyı size iletmekle yükümlüyüz.



Eğer bu konuda bilgi sahibi değil iseniz bizimle [leadership@rams7729.org](mailto:leadership@rams7729.org) adresinden iletişime geçebilirsiniz. Herhangi bir sorun durumunda sizin için durumu okul idaresine iletebiliriz. Detaylı iletişim bilgilerine [Kulüp İletişim Bilgileri](https://kocfrc.slab.com/posts/akm892ft) sayfasından ulaşabilirsiniz.



Bu yazıyı okumanız, sizinle iletişime geçme ve veli teyidi isteme nedenimizi anlamanıza yardımcı olacaktır.

# FRC Nedir?

Açılımı FIRST Robotics Competition olan uluslararası ve prestijli bir robotik yarışmasıdır.  Her yıl ABD merkezli FIRST Vakfı (FirstInspires) tarafından organize edilir.

Yarışmada 8 hafta içerisinde yaklaşık bir metreküp boyutlarında, 60-80 kg ağırlığında bir robotu tasarlayıp üretiyoruz. Yaptığımız robot, üç robotluk bir takımda karşı üç robota karşı maçlar yapıyor. Bu 2.5 dakikalık maçlarda çeşitli görevler yapılıyor. Her yıl değişmekle beraber genelde kutulardan kule yapma, potaya top atma ve tırmanma üzerine görevler oluyor.

Yarışmanın nasıl olduğunu görmek için geçen sezondan bir maçımızı [buradan](https://www.youtube.com/watch?v=cng9fQgPzak) izleyebilirsiniz.

Disney+ üyeliğine sahip dileyen velilerimiz, FRC'yi konu alan "More than robots" adlı belgeseli izleyebilirler. Tamamını izlemeye zaman bulamasanız bile sizlere yarışma hakkında fikir verebilecek görüntüler için fragmana [buradan](https://www.youtube.com/watch?v=AjIISbARc20&ab_channel=Lucasfilm) ulaşabilirsiniz.

![21-22 Sezonu Robotumuz](https://slabstatic.com/prod/uploads/ldjloyi2/posts/images/BtEtghmB3PkFN7bqWmF3qinj.jpg)

## FRC Robotlardan Daha Fazlası

Bazı velilerimiz, özellikle öğrencilerinin robotlarla pek arası olmadığını düşünen bazı velilerimiz, öğrencilerinin kendilerini nasıl burada bulduklarını sorguluyor olabilirler 😄.

FRC'nin sloganı #morethanrobots (Robotlardan daha fazlası). Bunun en büyük sebebi tüm bu robotik çalışmalarının arkasında gerektirdiği PR (Public Relations / Halka İlişkiler olarak tercüme edilebilir) çalışmaları.

FRC'de takımların yaptıkları robot kadar nasıl yaptıklarına da çok önem veriliyor. Takımlar; robotik aracılığıyla topluma kazandırdıkları, sosyal sorumluluk duyguları ve edindikleri profesyonellik açısından da değerlendiriliyor. Bu bağlamda takımlar, robotiği bir araç olarak kullanıp bu alanda daha fazla insana ulaşmayı amaçlıyor.

Tüm bunların yanı sıra FRC,  oldukça maliyetli bir yarışma. Tam bütçemizi açıklamamız mümkün olmasa da araştırıp öğrenebileceğiniz kadarınız sizlere fikir vermek için belirtmek isteriz. Yarışmanın katılım ücreti yıllık $6000'dan başlıyor ve $12000 doları bulabiliyor. Bunun yanında yaptığımız robotun ve sosyal sorumluluk projelerinin maliyetlerinin bunu geçtiğini söylememize gerek yoktur sanırız.

Bu gibi bütçeleri hiç bir okulun karşılaması mümkün olmadığı için neredeyse tüm takımlar (Robert Kolej, Hisar, UAA gibi okulların takımları dahil. Evet onların da FRC takımları var 😎) maddi olarak sponsorlardan faydalanıyorlar.

Bizim adı duyulmuş bazı sponsorlarımız (en yeniler en önce): Dow, YapıKredi, Microsoft, Arçelik

Bu sponsorların araştırması da takımlar tarafından yürütülüyor ve robotiği diğer herkese ulaştırmak adına yaptıkları çalışmalarla beraber PR çatısı altında değerlendiriliyorlar, bu çalışmalara arışmada çok önem veriliyor. Öyle ki, ABD'deki dünya finaline gitmeye hak kazanan iki takımdan birisi turnuva puanlarında kazanan  takım, diğeri ise PR çalışmaları sunumu en iyi değerlendirmeye sahip takım (Impact Award Winner, eski adıyla Chairman's Award Winner) oluyor.

Dünya finali demişken takımımızın 5 yıllık geçmişinde 3 yarışmaya katıldık ve 1 kez dünya finaline kaldık!

![2022 Bosphorus Regional'da bir çok takımın geçmiş PR çalışmalarını sergiledikleri standların arasında biz.](https://slabstatic.com/prod/uploads/ldjloyi2/posts/images/VQV39YC7doZXsRFIeefehxOX.png)

![2022'de oynadığımız maçlardan birisi.](https://slabstatic.com/prod/uploads/ldjloyi2/posts/images/ENkGr-Ya210gi0mvnxCo5Mpd.png)

## FRC'nin Ne Gibi Katkıları Var?

FRC dünya çapında adı duyulmuş bir yarışma. Sadece robotik alanında değil, PR faaliyetleri ile de birçok üniversite tarafından saygın görülüyor.

Yarışma sürecinde ve alanında bulunan tüm üyelerimiz katılım sertifikası almaya hak kazanıyor ve bu sertifika ile arasında MIT, Yale, Oxford ve Cambridge gibi binlerce başarılı üniversitenin de bulunduğu, FRC'ye özel burs programlarına başvurabiliyor. Bu FRC programının detaylarını ve katılan üniversitelerin listesine  [buradan](https://www.firstinspires.org/alumni/scholarships)  ulaşabilirsiniz.

Ayrıca FRC robotları yapılırken profesyonel atölyelerde kullanılan aletlerin birebir aynıları kullanılıyor. Bu da robotik ekibimizdeki öğrenciler başta olmak üzere eşsiz bir deneyim sunuyor.

# Neden Veli Onaylarına ihtiyacımız var?

FRC dünya çapında organize ediliyor ve 100.000'e yakın öğrenci katılım sağlıyor, ayrıca yarışmalar sahalarda milyonlarca kişi tarafından izleniyor. Bunların yanı sıra, birçok güvenlik önlemi alındığından ve her yarışmacının kontrolü sağlandığından çoğunlukla bir sorun çıkmıyor, bu kontrollerden birisi de her (reşit olmayan) yarışmacının velisinin rızası olması.

Öncesinde de bahsettiğimiz gibi FRC, ödüllere ek olarak çok değerli bir katılım sertifikası da sağlıyor ve bu sertifikadan faydalanabilmesi için aynı şekilde velilerin rızalarını bildirmesi gerekiyor.

Öğrencilerin takımın bir üyesi olması için dijital bir onay veriliyor ve öğrenci yarışmaya katılmaya hak kazanıyor. (Yarışma tarihi yaklaştığı zaman okul, sizlerden öğrencilerin yarışma alanına gidebilmesi için ayrıca bir yazılı onay  alacak.) Buna ek olarak okul kaydı sırasında imzalanan KVKK izni, kulüp aktivitelerinin sosyal medyada paylaşımını kapsamıyor ve öğrencilerimizin bir çoğu reşit olmadığı için kendi sözlü onayları fotoğraf ve videolarının paylaşımına yeterli olmuyor. Tüm bunlar için onayınıza ihtiyacımız var. Lütfen bu onay için bu yazıya sizi yönlendiren e-postadaki yönergeleri takip edin.

# Nasıl Destek Olabilirsiniz?

Velilerimizin destekleri bizim için oldukça önemli. Yarışmanın ilk ayağı İstanbul'da gerçekleşiyor ve sizlerin de izleyici olarak katılımları mümkün. Geçmiş yarışmalarda velilerimiz bize el emekleri yiyecekleri, tezahüratları veya yalnızca varlıklarıyla destek oldular ve bazı mühendis velilerimiz takımımıza teknik yardımlarda bulundu.

Sizlerin Mart ayınının bir hafta sonunu bize ayırarak yaptığınız katkı paha biçilemez.
